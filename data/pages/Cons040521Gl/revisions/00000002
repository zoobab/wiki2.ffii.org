== DÚBIDAS NA UE SOBRE PATENTABILIDADE DA PROGRAMACIÓN  ==

A Presidencia Irlandesa da Unión Europea afirmou ter logrado na tarde do martes 18 de maio de 2004 un acordo político do Consello de Ministros favorabel a súa proposta de Directiva de Patentabilidade de Invencións Implementadas en Computadora. A Mesa Galega contra a Patentabilidade da Programación (FFII Galiza) rexeita esta proposta por que a súa redacción actúa en contra do expresado nas enmendas aprobadas polo Parlamento Europeo que impedían de forma explícita a patentabilidade da programación polos seus negativos efectos para a innovación na industria endóxena e para a diversidade cultural europeas.

O polémico procedemento seguido pola Presidencia Irlandesa para lograr este acordo político que suscitou as protestas de todo o arco parlamentar así como o escaso marxe de apenas 2 votos dun total de 87 xeneran dúbidas sobre o consenso que debería reflexar esta votación, cuxo resultado podería ser invalidado de prosperar o proceso de retractación iniciado polo Parlamento holandés. De prosperar esta retractación anularíase a maioría cualificada ao sumar votos de Holanda ás abstencións de Bélxica, Austria, Italia e Polonia e ao voto negativo do goberno español, dada a incertidume sobre a postura de outros 11 países membros. A postura española reflexou finalmente a posición mantida públicamente polo PSOE en contra da patentabilidade da programación, que foi equiparada coa patentabilidade do Teorema de Pitágoras ou da Regra do 3 por Camilo Nogueira, candidato da coalición Galeusca polo BNG ás eleicións europeas durante o encontro con empresarios e grupos de usuarios de linux galegos organizado pola FFII.

Dende a Mesa Galega Contra a Patentabilidade de Programación (FFII Galiza) convocamos a todas as personas e colectivos sociais vencellados ás TIC e ao sofware libre, empresas, científicos, profesionais... para visibilizar a problemática das patentes incluíndoa nas axendas políticas desta campaña eleitoral europea para conseguir compromisos públicos dos distintos partidos en contra da patentabilidade da programación de cara á votación que terá lugar en setembro de 2004 unha vez constituido o novo Parlamento Europeo. 
