## -*- dok: confindustria0411; lang: it; coding: iso-8859-1; mode: fundamental; -*-
= 2004-11-25 Confindustria -- Gruppo di Proprieta Intellettuale -- Papero de Posizione =
-->
[ [:Confindustria0411En: story]
| [:ConfindustriaText0411It: lettera]
| [:SwpatitIt: Italia & Brevetti]
]
----

Proposta di direttiva sulla brevettabilità delle invenzioni attuate per mezzo di elaboratori elettronici. Osservazioni sull'accordo politico per una posizione comune proposto dal Consiglio Europeo il 18 maggio 2004.

Osservazioni generali 

Per le imprese italiane, come per tutte le imprese europee, i diritti
di proprietà intellettuale e, in maniera particolare, i brevetti
costituiscono un importante strumento di sviluppo e di crescita. Per
mezzo di essi è possibile ottenere un consolidamento dei propri
vantaggi di business (quando questi siano basati su qualità e fatti
tecnici) non altrimenti conseguibili. I diritti di proprietà
intellettuale consentono, infatti, di realizzare un vantaggio
competitivo rispetto ai concorrenti e di ottenere una protezione
ragionevolmente ampia nei confronti di eventuali imitatori e
contraffattori. In questo ambito, la tutela del software costituisce
un elemento importante per lo sviluppo di nuove tecnologie. Si pensi,
per citare soltanto uno dei possibili esempi, alla sempre più
frequente convergenza tra informatica e telecomunicazioni che rende
possibile l'offerta e/o l'utilizzo da parte delle imprese di pacchetti
integrati software e servizi attuati per mezzo di elaboratori
elettronici. Per promuovere lo sviluppo di tali nuovi pacchetti è
necessario che sia garantita un'adeguata protezione per le invenzioni
realizzate per mezzo (o con l'ausilio) di software ed elaboratori
elettronici. Tale tutela non vuole certo limitare o sostituire la
tutela offerta dal diritto d'autore, ma affiancarsi a essa senza alcun
pericolo di sovrapposizione, dal momento che le due protezioni
riguardano aspetti diversi. Confindustria vede pertanto con favore una
direttiva di armonizzazione in materia di brevettabilità delle
invenzioni realizzate per mezzo di elaboratore, che si proponga di
eliminare le ambiguità ed incertezze derivanti dall'adozione di
diverse prassi interpretative da parte degli uffici brevetti degli
Stati Membri e di rendere così certo l'ambito di applicazione della
protezione. L'obiettivo dell'armonizzazione non può però essere
realizzato in palese contrapposizione con i principi che reggono il
sistema brevettuale esistente, che ha dimostrato negli anni di
costituire uno strumento adatto ed un incentivo efficace per il mondo
dell'industria, sia quella grande, che quella medio-piccola. Tali
industrie fanno sempre più affidamento sulle innovazioni nel campo
della elaborazione dati per un vasto spettro di prodotti che includono
telefonia mobile e fissa, apparecchiature mediche, automobili,
elettrodomestici. 

Confindustria considera favorevolmente il testo della Direttiva come
proposto dal Consiglio Europeo per una posizione comune con il
Parlamento. Tale testo recepisce molti degli emendamenti approvati dal
Parlamento nella votazione del settembre 2003 e, al tempo stesso,
mantiene lo spirito e gli scopi iniziali di tale Direttiva evitando
quegli emendamenti che avrebbero costituito un pericolo e un danno per
organizzazioni più innovative, tra cui le industrie, sia grandi che
medio-piccole, ma anche gli inventori individuali in molti settori
dell'industria e della ricerca.

In particolare è da apprezzare la reintroduzione dell'articolo 5.2 che
prevede esplicitamente la possibilità di rivendicare le invenzioni
attuate per mezzo di elaboratore, sia come sistema o metodo che come
programma per elaboratore, ovvero come prodotto software. Tale
versione modificata dell'articolo 5.2, pur suscitando qualche
perplessità per le limitazioni imposte circa le modalità di redazione
delle rivendicazioni, riflette sostanzialmente l'orientamento attuale
e la giurisprudenza dell'Ufficio Brevetti Europeo garantendo così una
chiara ed efficace protezione a tali invenzioni e facilitando
l'attuazione del brevetto contro eventuali contraffattori. È pertanto
da accogliere favorevolmente il tentativo di raggiungere un accordo
per una posizione comune tra Consiglio Europeo e Parlamento come
proposto nella riunione del 18 maggio 2004. Si auspica che tale testo,
che dovrà essere sottoposto all'esame del Parlamento, possa venire
approvato rapidamente e senza ulteriori modifiche che ne possano
stravolgere lo spirito e la portata.
