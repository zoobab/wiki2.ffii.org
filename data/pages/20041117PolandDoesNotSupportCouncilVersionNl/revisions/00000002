PERSBERICHT FFII/VRIJSCHRIFT -- [ binnenland '' Europa '' economie / ICT ]

==========================================================================

17/11/04: Polen zegt nee tegen softwarepatenten : debat weer helemaal open

==========================================================================

Warschau - De Poolse Ministerraad heeft gisteren, 16 november, formeel
besloten dat de Europese Raadstekst van 18 mei over softwarepatenten te
veel dubbelzinnigheden en tegenspraken bevat om hem te kunnen steunen.
Daarmee komt definitief vast te staan dat de gekwalificeerde meerderheid
van 18 mei voor die versie van het richtlijnvoorstel is weggevallen. De
weg naar een discussie ten gronde lijkt hiermee eindelijk open te liggen
op het niveau van de Europese Ministerraad.

De Poolse regering neemt hetzelfde standpunt in als het Europees
Parlement vorig jaar door te stellen dat ook uitvindingen die met
behulp van computers gerealiseerd worden octrooieerbaar moeten blijven,
maar dat softwarepatenten niet kunnen. Dit staat in sterk contrast met
de Raadstekst van 18 mei, die de huidige praktijk van het Europese
Octrooibureau zou bevestigen. Die praktijk heeft geleid tot meer dan
30.000 octrooien op ideeën waarop software steunt, zoals het online
winkelwagentje of een automatische medische diagnose stellen.

De Tweede Kamer zette op 1 juli de zaak op scherp door de motie van Dam
aan te nemen. Daarin legde zij onder andere vast onjuist te zijn
geïnformeerd door minister Brinkhorst, en dat het bereikte politiek
akkoord "onvoldoende waarborgen biedt om uitwassen met betrekking tot
softwarepatentering tegen te gaan". Vervolgens kwam het overal in Europa
tot discussies, onder andere in Duitsland, Frankrijk, Polen, Denemarken
en Hongarije.

Nu heeft de Poolse regering dus een officieel standpunt ingenomen dat
geheel in lijn ligt met de opvattingen van bijvoorbeeld de Tweede Kamer,
het Europese parlement en de Duitse Bundestag, zoals blijkt uit een
publicatie van de Poolse overheid op haar website:

>>> http://www.kprm.gov.pl/441_12649.htm

 De [Poolse] Ministerraad heeft een standpunt ingenomen in het dossier
 betreffende de richtlijn van het Europese Parlement en de [Europese]
 Ministerraad over patenteerbaarheid van in computer geïmplementeerde
 uitvindingen.

 Omdat er talrijke dubbelzinnigheden en tegenspraken in het huidige
 voorstel staan, kan Polen de tekst zoals die in de Ministerraad van 18
 mei 2004 is goedgekeurd niet ondersteunen.

 Tegelijkertijd is Polen absoluut voor ondubbelzinnige regelgeving die
 zou garanderen dat computer geïmplementeerde uitvindingen patenteerbaar
 zouden zijn. Maar een computerprogramma of een gedeelte daarvan zal
 zondermeer niet patenteerbaar zijn.

Met dit standpunt is officieel duidelijk geworden dat de gekwalificeerde
meerderheid zoals die op 18 mei nog bestond gebroken is en dat er dus
opnieuw onderhandeld zal moeten worden. Deze ongebruikelijke gang van
zaken komt doordat op 1 november de stemverhoudingen binnen de EU
gewijzigd zijn als gevolg van de uitbreiding met een aantal nieuwe
lidstaten.

Hierdoor werd de positie van Polen plotseling bepalend voor het al dan
niet aanwezig zijn van een voldoende meerderheid, terwijl destijds het
Ierse voorzitterschap -- in de veronderstelling dat er ook zonder Poolse
steun een meerderheid bestond -- niet eens de moeite had genomen naar
het Poolse standpunt te informeren.

Het is nu wachten op een verklaring van het Nederlands
EU-voorzitterschap over de verdere tijdsplanning.


==========================================================================

Contact

==========================================================================

Ir. Arend Lammertink:
arend (at) vrijschrift.org
tel. +316 5425 6426

Ante Wessels
ante (at) vrijschrift.org
tel. +316 100 99 063

Dieter Van Uytvanck:
dieter (at) vrijschrift.nl
tel. +316 275 879 10

==========================================================================

Nadere Informatie

==========================================================================

Poland Does Not Support Current Proposal for EU Software Patent Directive
(Internationaal persbericht in het Engels)
http://kwiki.ffii.org/PolandDoesNotSupportCouncilVersionEn

Uitgebreide analyse over de besluitvorming rond de richtlijn
softwarepatenten, waaruit blijkt dat de Kamer meerdere malen verkeerd
geïnformeerd werd en twee maal op het verkeerde been werd gezet.
Octrooien op software werpen hun schaduw vooruit:
http://www.vrijschrift.nl/Members/awessels/vrijschrift.nl_misleiding-kamer.pdf

Empirisch onderzoek toont aan dat softwarepatenten de innovatie schaden:
http://www.elis.ugent.be/~jmaebe/swpat/nlstudies/studies.pdf

Een treffende illustratie: http://webshop.ffii.org

==========================================================================

Over Vrijschrift -- http://www.vrijschrift.nl/softwarepatenten/

==========================================================================

Stichting Vrijschrift heeft als doel het bevorderen en het beschermen
van intellectuele goederen die vrij te verspreiden en aan te passen
zijn. Vrijschrift probeert bewustwording te realiseren van de
betekenis van het publieke domein voor de samenleving. Bescherming van
het publieke domein is van groot economisch en maatschappelijk belang
en vormt een belangrijke activiteit. Internationaal wordt samengewerkt
met de Foundation for a Free Information Infrastructure, de Free
Software Foundation, Project Gutenberg en vele andere organisaties.

==========================================================================

Over FFII -- http://www.ffii.org

==========================================================================

De Stichting voor een Vrije Informatie-infrastructuur (Foundation for
a Free Information Infrastructure) is een non-profit organisatie die
gevestigd is in München en zich bezig houdt met bewustmaking rond
gegevensverwerking. FFII ondersteunt de ontwikkeling van openbare
informatiegoederen gebaseerd op auteursrecht, vrije concurrentie en
open standaarden. Meer dan 400 leden, 1000 bedrijven en 60.000
sympathisanten hebben FFII de toestemming gegeven hen te
vertegenwoordigen in het publieke debat over exclusieve rechten
(intellectuele eigendom) op het gebied van software.
